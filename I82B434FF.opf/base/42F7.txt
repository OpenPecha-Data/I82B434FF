dhammapada
suttantapiṭake, khuddakanikāyo dutiyo gantho, dhammapadapāḷi namo tassa bhagavato arahato sammāsambuddhassa.
1. yamakavaggo.
1 (1.1) manopubbaṅgamā dhammā manoseṭṭhā manomayā manasā ce paduṭṭhena bhāsati vā karoti vā tato naṃ dukkhamanveti cakkaṃ’va vahato padaṃ.
2 (1.2) manopubbaṅgamā dhammā manoseṭṭhā manomayā manasā ce pasannena bhāsati vā karoti vā tato naṃ sukhamanveti chāyā’va anapāyinī.
3 (1.3) akkocchi maṃ avadhi maṃ ajini maṃ ahāsi me ye taṃ upanayhanti veraṃ tesaṃ na sammati.
4 (1.4) akkocchi maṃ avadhi maṃ ajini maṃ ahāsi me ye taṃ na upanayhanti veraṃ tesūpasammati.
5 (1.5) na hi verena verāni sammantīdha kudācanaṃ averena ca sammanti esa dhammo sanantano.
6 (1.6) pare ca na vijānanti mayamettha yamāmase ye ca tattha vijānanti tato sammanti medhagā.
7 (1.7) subhānupassiṃ viharantaṃ indriyesu asaṃvutaṃ bhojanambhi amattaññuṃ kusītaṃ hīnavīriyaṃ taṃ ve pasahati māro vāto rukkhaṃ’va dubbalaṃ.
8 (1.8) asubhānupassiṃ viharantaṃ indriyesu susaṃvutaṃ bhojanambhi ca mattaññuṃ saddhaṃ āraddhavīriyaṃ taṃ ve nappasahati māro vāto selaṃ’va pabbataṃ.
9 (1.9) anikkasāvo kāsāvaṃ yo vatthaṃ paridahessati apeto damasaccena na so kāsāvamarahati.
10 (1.10) yo ca vantakasāvassa sīlesu susamāhito upeto damasaccena sa ve kāsāvamarahati.
11 (1.11) asāre sāramatino sāre cāsāradassino te sāraṃ nādhigacchanti micchāsaṃkappagocarā.
12 (1.12) sārañca sārato ñatvā asārañca asārato te sāraṃ adhigacchanti sammāsaṃkappagocarā.
13 (1.13) yathāgāraṃ ducchannaṃ vuṭṭhi samativijjhati evaṃ abhāvitaṃ cittaṃ rāgo samativijjhati.
14 (1.14) yathāgāraṃ succhannaṃ vuṭṭhi na samativijjhati evaṃ subhāvitaṃ cittaṃ rāgo na samativijjhati.
15 (1.15) idha socati pecca socati pāpakārī ubhayattha socati so socati so vihaññati disvā kamma kiliṭṭhamattano.
16 (1.16) idha modati pecca modati katapuñño ubhayattha modati so modati so pamodati disvā kamma visuddhimattano.
17 (1.17) idha tappati pecca tappati pāpakārī ubhayattha tappati pāpaṃ me katanti tappati bhiyyo tappati duggatiṃ gato.
18 (1.18) idha nandati pecca nandati pāpakārī ubhayattha nandati pāpaṃ me katanti nandati bhiyyo nandati suggatiṃ gato.
19 (1.19) bahumpi ce sahitaṃ bhāsamāno na takkaro hoti naro pamatto gopo’va gāvo gaṇayaṃ paresaṃ na bhāgavā sāmaññassa hoti.
20 (1.20) appampi ce sahitaṃ bhāsamāno dhammassa hoti anudhammacārī rāgañca dosañca pahāya mohaṃ sammappajāno suvimuttacitto anupādiyāno idha vā huraṃ vā sa bhāgavā sāmaññassa hoti.
yamakavaggo paṭhamo.
2. appamādavaggo.
21 (2.1) appamādo amatapadaṃ pamādo maccuno padaṃ appamattā na mīyanti ye pamattā yathā matā.
22 (2.2) etaṃ visesato ñatvā appamādamhi paṇḍitā appamāde pamodanti ariyānaṃ gocare ratā.
23 (2.3) te jhāyino sātatikā niccaṃ daḷhaparakkamā phusanti dhīrā nibbāṇaṃ yogakkhemaṃ anuttaraṃ.
24 (2.4) uṭṭhānavato satimato sucikammassa nisammakārino saññatassa ca dhammajīvino appamattassa yaso’bhivaḍḍhati.
25 (2.5) uṭṭhānenappamādena saññamena damena ca dīpaṃ kayirātha medhāvī yaṃ ogho nābhikīrati.
26 (2.6) pamādamanuyuñjanti bālā dummedhino janā appamādañca medhāvi dhanaṃ seṭṭhaṃ’va rakkhati.
27 (2.7) mā pamādamanuyuñjetha mā kāmarati santhavaṃ appamatto hi jhāyanto pappoti vipulaṃ sukhaṃ.
28 (2.8) pamādaṃ appamādena yadā nudati paṇḍito paññāpāsādamāruyha asoko sokiniṃ pajaṃ pabbataṭṭho’va bhummaṭṭhe dhīro bāle avekkhati.
29 (2.9) appamatto pamattesu suttesu bahujāgaro abalassaṃ’va sīghasso hitvā yāti sumedhaso.
30 (2.10) appamādena maghavā devānaṃ seṭṭhataṃ gato appamādaṃ pasaṃsanti pamādo garahito sadā.
31 (2.11) appamādarato bhikkhu pamāde bhaya dassivā saṃyojanaṃ aṇuṃ thūlaṃ ḍahaṃ aggīva gacchati.
32 (2.12) appamādarato bhikkhu pamāde bhaya dassivā abhabbo parihāṇāya nibbāṇasseva santike.
appamādavaggo dutiyo.
3. cittavaggo.
33 (3.1) phandanaṃ capalaṃ cittaṃ durakkhaṃ dunnivārayaṃ ujuṃ karoti medhāvī usukāro’va tejanaṃ.
34 (3.2) vārijo’va thale khitto okamokata ubbhato pariphandatidaṃ cittaṃ māradheyyaṃ pahātave.
35 (3.3) dunniggahassa lahuno1 yatthakāmanipātino cittassa damatho sādhu cittaṃ dantaṃ sukhāvahaṃ.
36 (3.4) sududdasaṃ sunipunaṃ yatthakāmanipātinaṃ cittaṃ rakkhetha medhāvī cittaṃ guttaṃ sukhāvahaṃ.
37 (3.5) dūraṅgamaṃ ekacaraṃ asarīraṃ kuhāsayaṃ ye cittaṃ saññamessanti mokkhanti mārabandhanā.
38 (3.6) anavaṭṭhitacittassa saddhammaṃ avijānato paripalavapasādassa paññā na paripūrati.
39 (3.7) anavassutacittassa ananavāhatacetaso puññapāpapahīṇassa natthi jāgarato bhayaṃ.
40 (3.8) kumbhūpamaṃ kāyamimaṃ viditvā nagarūpamaṃ cittamidaṃ ṭhapetvā yodhetha māraṃ paññāyudhena jitañca rakkhe anivesano siyā.
41 (3.9) aciraṃ vatayaṃ kāyo paṭhaviṃ adhisessati chuddho apetaviññāṇo niratthaṃ’va kaliṅgaraṃ.
42 (3.10) diso disaṃ yantaṃ kayirā verī vā pana verinaṃ micchāpaṇihitaṃ cittaṃ pāpiyo naṃ tato kare.
43 (3.11) na taṃ mātā pitā kayirā aññe vā pi ca ñātakā sammāpaṇihitaṃ cittaṃ seyyaso naṃ tato kare.
cittavaggo tatiyo.
4. pupphavaggo.
44 (4.1) ko imaṃ paṭhaviṃ vicessati *yamalokañca imaṃ sadevakaṃ ko dhammapadaṃ sudesitaṃ kusalo pupphamiva pacessati.
45 (4.2) sekho paṭhaviṃ vicessati yamalokañca imaṃ sadevakaṃ sekho dhammapadaṃ sudesitaṃ kusalo pupphamiva pacessati.
46 (4.3) pheṇūpamaṃ kāyamimaṃ viditvā marīcidhammaṃ abhisambudhāno chetvāna mārassa papupphakāni adassanaṃ maccurājassa gacche.
47 (4.4) pupphāni heva pacinantaṃ byāsattamanasaṃ naraṃ suttaṃ gāmaṃ mahogho’va maccu ādāya gacchati.
48 (4.5) pupphāni heva pacinantaṃ byāsattamanasaṃ naraṃ atittaṃ yeva kāmesu antako kurute vasaṃ.
49 (4.6) yathāpi bhamaro pupphaṃ vaṇṇagandhaṃ aheṭhayaṃ paḷeti rasamādāya evaṃ gāme munī care.
50 (4.7) na paresaṃ vilomāni na paresaṃ katākataṃ attano’va avekkheyya katāni akatāni ca.
51 (4.8) yathāpi ruciraṃ pupphaṃ vaṇṇavantaṃ agandhakaṃ evaṃ subhāsitā vācā aphalā hoti akubbato.
52 (4.9) yathāpi ruciraṃ pupphaṃ vaṇṇavantaṃ sagandhakaṃ evaṃ subhāsitā vācā saphalā hoti pakubbato.
53 (4.10) yathāpi ppupharāsimhā kayirā mālākuṇe bahū evaṃ jātena maccena kattabbaṃ kusalaṃ bahuṃ.
54 (4.11) na pupphagandho paṭivātameti na candanaṃ tagaramallikā vā satañca gandho paṭivātameti sabbā disā sappuriso pavāti.
55 (4.12) candanaṃ tagaraṃ vāpi uppalaṃ atha vassikī etesaṃ gandhajātānaṃ sīlagandho anuttaro.
56 (4.13) appamatto ayaṃ gandho yāyaṃ tagaracandanī yo ca sīlavataṃ gandho vāti devesu uttamo.
57 (4.14) tesaṃ sampannasīlānaṃ appamādavihārinaṃ sammadaññā vimuttānaṃ māro maggaṃ na vindati.
58 (4.15) yathā saṅkāradhānasmiṃ ujjhitasmiṃ mahāpathe padumaṃ tattha jāyetha sucigandhaṃ manoramaṃ.
59 (4.16) evaṃ saṅkārabhūtesu andhabhūte puthujjane atirocati paññāya sammāsambuddhasāvako.
pupphavaggo catuttho.
5. bālavaggo.
60 (5.1) dīghā jāgarato ratti dīghaṃ santassa yojanaṃ dīgho bālānaṃ saṃsāro saddhamma avijānataṃ.
61 (5.2) carañce nādhigaccheyya seyyaṃ sadisamattano ekacariyaṃ daḷhaṃ kayirā natthi bāle sahāyatā.
62 (5.3) puttā matthi dhanammatthi iti bālo vihaññati attā hi attano natthi kuto puttā kuto dhanaṃ.
63 (5.4) yo bālo maññati bālyaṃ paṇaḍito vā’pi tena so bālo ca paṇḍitamānī sa ve bālo’ti vuccati.
64 (5.5) yāvajīvampi ce bālo vaṇḍitaṃ payirupāsati na so dhammaṃ vijānāti dabbī sūparasaṃ yathā.
65 (5.6) muhuttampi ce viñ paṇḍitaṃ payirupāsati khippaṃ dhammaṃ vijānāti jivhā sūparasaṃ yathā.
66 (5.7) caranti bālā dummedhā amitteneva attanā karontā pāpakaṃ kammaṃ yaṃ hoti kaṭukapphalaṃ.
67 (5.8) na taṃ kammaṃ kataṃ sādhu yaṃ katvā nānutappati yassa assumukho rodaṃ vipākaṃ paṭisevati.
68 (5.9) tañca kammaṃ kataṃ sādhu yaṃ katvā nānutappati yassa patīto sumano vipākaṃ paṭisevati.
69 (5.10) madhuvā maññati bālo yāva pāpaṃ na paccati yadā ca paccati pāpaṃ atha bālo dukkhaṃ nigacchati.
70 (5.11) māse māse kusaggena bālo bhuñjetha bhojanaṃ na so saṅkhatadhammānaṃ kalaṃ agghati soḷasiṃ.
71 (5.12) na hi pāpaṃ kataṃ kamma sajju khīraṃ’va muccati ﬂahantaṃ bālamanveti bhasmacchanno’va pāvako.
72 (5.13) yāvadeva anatthāya ñattaṃ bālassa jāyati hanti bālassa sukkaṃsaṃ muddhamassa vipātayaṃ.
73 (5.14) asataṃ bhāvanamiccheyya purekkhārañca bhikkhusu āvāsesu ca issariyaṃ pūjā parakulesu ca.
74 (5.15) mameva kataṃ maññantū gihī pabbajitā ubho mameva ativasā assu kiccākiccesu kismici iti bālassa saṃkappo icchā māno ca vaḍḍhati.
75 (5.16) aññā hi lābhūpanisā aññā nibbānagāminī evametaṃ abhiññāya bhikkhu buddhassa sāvako sakkāraṃ nābhinandeyya vivekam anubrūhaye.
bālavaggo pañcamo.
6. paṇḍitavaggo.
76 (6.1) nidhinaṃ’va pavattāraṃ yaṃ passe vajjadassinaṃ niggayhavādiṃ medhāviṃ tādisaṃ paṇḍitaṃ bhaje tādisaṃ bhajamānassa seyyo hoti na pāpiyo.
77 (6.2) ovadeyyanusāseyya asabbhā ca nivāraye sataṃ hi so piyo hoti asataṃ hoti appiyo.
78 (6.3) na bhaje pāpake mitte na bhaje purisādhame bhajetha mitte kalyāṇe bhajetha purisuttame.
79 (6.4) dhammapīti sukhaṃ seti vippasannena tejasā ariyappavedite dhamme sadā ramati paṇḍito.
80 (6.5) udakaṃ hi nayanti nettikā usukārā namayanti tejanaṃ dāruṃ namayanti tacchakā attānaṃ damayanti paṇḍitā.
81 (6.6) selo yathā ekaghano vātena na samīrati evaṃ nindāpasaṃsāsu na samiñjanti paṇḍitā.
82 (6.7) yathāpi rahado gambhīro vippasanno anāvilo evaṃ dhammāni sutvāna vippasīdanti paṇḍitā.
83 (6.8) sabbattha ve sappurisā cajanti na kāmakāmā lapayanti santo sukhena phuṭṭhā atha vā dukhena noccāvacaṃ paṇḍitā dassayanti.
84 (6.9) na attahetu na parassa hetu na puttamicche na dhanaṃ na raṭṭhaṃ na iccheyya adhammena samiddhimattano sa sīlavā paññavā dhammiko siyā.
85 (6.10) appakā te manussesu ye janā pāragāmino athāyaṃ itarā pajā tīramevānudhāvati.
86 (6.11) ye ca kho sammadakkhāte dhamme dhammānuvattino te janā pāramessanti maccudheyyaṃ suduttaraṃ.
87 (6.12) kaṇhaṃ dhammaṃ vippahāya sukkaṃ bhāvetha paṇḍito okā anokaṃ āgamma viveke yattha dūramaṃ.
88 (6.13) tatrābhiratimiccheyya hitvā kāme akiñcano pariyodapeyya attānaṃ cittaklesehi paṇḍito.
89 (6.14) yesaṃ sambodhiaṅgesu sammā cittaṃ subhāvitaṃ ādānapaṭinissagge anupādāya ye ratā khīṇāsavā jutimanto te loke parinibbutā.
paṇḍitavaggo chaṭṭho.
7. arahantavaggo.
90 (7.1) gataddhino visokassa vippamuttassa sabbadhi sabbaganthappahīṇassa pariḷāho na vijjati.
91 (7.2) uyyuñjanti satimanto na nikete ramanti te haṃsā’va pallalaṃ hitvā okamoka jahanti te.
92 (7.3) yesaṃ sannicayo natthi ye pariññātabhojanā suññato animitto ca vimokkho yesa gocarā ākāse’va sakuntānaṃ gati tesaṃ durannayā
93 (7.4) yassāsavā parikkhīṇā āhāre ca anissito suññato animitto ca vimokkho yassa gocaro ākāse’va sakuntānaṃ padaṃ tassa durannayaṃ.
94 (7.5) yassindriyāni samathaṃ gatāni assā yathā sārathinā sudantā pahīṇamānassa anāsavassa devā’pi tassa pihayanti tādino.
95 (7.6) paṭhavisamo no virujjhati indakhīlūpamo tādi subbato rahado’va apetakaddamo saṃsārā na bhavanti tādino.
96 (7.7) santaṃ tassa manaṃ hoti santā vācā ca kamma ca sammadaññā vimuttassa upasantassa tādino.
97 (7.8) assaddho akataññū ca sandhicchedo ca yo naro hatāvakāso vantāso sa ve uttamaporiso.
98 (7.9) gāme vā yadi vā raññe ninne vā yadi vā thale yatthārahanto viharanti taṃ bhūviṃ rāmaṇeyyakaṃ.
99 (7.10) ramaṇīyāni araññāni yattha na ramatī jano vītarāgā ramissanti na te kāmagavesino.
arahantavaggo sattamo.
8. sahassavaggo.
100 (8.1) sahassampi ce vācā anatthapadasaṃhitā ekaṃ atthapadaṃ seyyo yaṃ sutvā upasammati.
101 (8.2) sahassampi ce gāthā antthapadasaṃhitā ekaṃ gāthāpadaṃ seyyā yaṃ sutvā upasammati.
102 (8.3) yo ce gāthāsataṃ bhāse anatthapadasaṃhitaṃ ekaṃ dhammapadaṃ seyyā yaṃ sutvā upasammati.
103 (8.4) yo sahassaṃ sahassena saṅgāme mānuse jine ekañca jeyya attānaṃ sa ve saṅgāmajuttamo.
104 (8.5) attā have jitaṃ seyyo yā cāyaṃ itarā pajā attadantassa posassa niccaṃ saññatacārino.
105 (8.6) neva devo na gandhabbo na māro saha brahmunā jitaṃ apajitaṃ kayirā tathārūpassa jantuno.
106 (8.7) māse māse sahassena yo yajetha sataṃ samaṃ ekañca bhāvitattānaṃ muhuttampi pūjaye sā yeva pūjanā seyyā yañce vassasataṃ hutaṃ.
107 (8.8) yo ca vassasataṃ jantu aggiṃ paricare vane ekañca bhāvitattānaṃ muhuttampi pūjaye sā yeva pūjanā seyyā yañce vassasataṃ hutaṃ.
108 (8.9) yaṃ kiñci yiṭṭhaṃ va hutaṃ va loke saṃvaccharaṃ yajetha puññapekkho sabbampi taṃ na catubhāgameti abhivādanā ujjugatesu seyyā.
109 (8.10) abhivādanasīlissa niccaṃ vaddhāpacāyino cattārā dhammā vaḍḍhanti āyu vaṇṇo sukhaṃ balaṃ.
110 (8.11) yo ca vassasataṃ jīve dussīlo asamāhito ekāhaṃ jīvitaṃ seyyo sīlavantassa jhāyino.
111 (8.12) yo ca vassasataṃ jīve duppañño asamāhito ekāhaṃ jīvitaṃ seyyo paññavantassa jhāyino.
112 (8.13) yo ca vassasataṃ jīve kusīto hīnavīriyo ekāhaṃ jīvitaṃ seyyo viriyamārabhato daḷhaṃ.
113 (8.14) yo ca vassasataṃ jīve apassaṃ udayavyayaṃ ekāhaṃ jīvitaṃ seyyo passato udayavyayaṃ.
114 (8.15) yo ca vassasataṃ jīve apassaṃ amataṃ padaṃ ekāhaṃ jīvitaṃ seyyo passato amataṃ padaṃ.
115 (8.16) yo ca vassasataṃ jīve apassaṃ dhammamuttamaṃ ekāhaṃ jīvitaṃ seyyo passato dhammamuttamaṃ.
sahassavaggo aṭṭhamo.
9. pāpavaggo.
116 (9.1) abhitvaretha* kalyāṇe pāpā cittaṃ nivāraye dandhaṃ hi karoto puññaṃ pāpasmiṃ ramatī mano.
117 (9.2) pāpaṃ ce puriso kayirā na taṃ kayirā punappunaṃ na tamhi chandaṃ kayirātha dukkho pāpassa uccayo.
118 (9.3) puññaṃ ce puriso kayirā kayirāthetaṃ punappunaṃ tamhi chandaṃ kayirātha sukho puññassa uccayo.
119 (9.4) pāpo’pi passati bhadraṃ yāva pāpaṃ na paccati yadā ca paccati pāpaṃ atha pāpo pāpāni passati.
120 (9.5) bhadro’pi passati pāpaṃ yāva bhadraṃ na paccati yadā ca paccati bhadraṃ atha bhadro bhadrāni passati.
121 (9.6) mā’pamaññetha pāpassa na mantaṃ āgamissati udabindunipātena udakumbho’pi pūrati pūrati bālo pāpassa thokathokampi ācinaṃ.
122 (9.7) mā’pamaññetha puññassa na maṃ taṃ āgamissati udabindunipātena udakumbho’pi pūrati pūrati dhīro puññassa thokathokampi ācinaṃ.
123 (9.8) vāṇijo’va bhayaṃ maggaṃ appasattho mahaddhano visaṃ jīvitukāmo’va pāpāni parivajjaye.
124 (9.9) pāṇimhi ce vaṇo nāssa hareyya pāṇinā visaṃ nābbaṇaṃ visamanveti natthi pāpaṃ akubbato.
125 (9.10) yo appaduṭṭhassa narassa dussati suddhassa posassa anaṅgaṇassa tameva bālaṃ pacceti pāpaṃ sukhumo rajo paṭivātaṃ’va khitto.
126 (9.11) gabbhameke’papajjanti nirayaṃ pāpakammino saggaṃ sugatino yanti parinibbanti anāsavā.
127 (9.12) na antalikkhe na samuddamajajhe na pabbatānaṃ vivaraṃ pavissa na vijjatī so jagatippadeso yatthaṭthito mucceyya pāpakammā.
128 (9.13) na antalikkhe na samuddamajajhe na pabbatānaṃ vivaraṃ pavissa na vijjati so jagatippadeso yatthaṭthitaṃ nappasahetha maccu.
pāpavaggo navamo.
10. daṇaḍavaggo.
129 (10.1) sabbe tasanti daṇaḍassa sabbe bhāyanti maccuno attānaṃ upamaṃ katvā na haneyya na ghātaye.
130 (10.2) sabbe tasanti daṇaḍassa sabbesaṃ jīvitaṃ piyaṃ attānaṃ upamaṃ katvā na haneyya na ghātaye.
131 (10.3) sukhakāmāni bhūtāni yodaṇḍena vihiṃsati attano sukhamesāno pecca so na labhate sukhaṃ.
132 (10.4) sukhakāmāni bhūtāni yodaṇḍena na hiṃsati attano sukhamesāno pecca so labhate sukhaṃ.
133 (10.5) mā’voca pharusaṃ kañci vuttā paṭivadeyyu taṃ dukkhā hi sārambhakathā paṭidaṇḍā phuseyyu taṃ.
134 (10.6) sa ce neresi attānaṃ kaṃso upahato yathā esa patto’si nibbāṇaṃ sārambho te na vijjati.
135 (10.7) yathā daṇḍena gopālo gā poceti gocaraṃ evaṃ jarā ca maccu ca āyuṃ pācenti pāṇinaṃ.
136 (10.8) atha pāpāni kammāni karaṃ bālo na bujjhati sehi kammehi dummedho aggidaḍḍho’va tappati.
137 (10.9) yo daṇḍena adaṇḍesu appaduṭṭhesu dussati dasannamaññataraṃ ṭhānaṃ khippameva nigacchati.
138 (10.10) vedanaṃ pharusaṃ jāniṃ sarīrassa ca bhedanaṃ garukaṃ vāpi ābādhaṃ cittakkhepaṃ va pāpuṇe.
139 (10.11) rājato vā upassaggaṃ abbhakkhānaṃ va dāruṇaṃ parikkhayaṃ va ñātīnaṃ bhogānaṃ va pabhaṅguraṃ
140 (10.12) atha vāssa agārāni aggi ḍahati pāvako kāyassa bhedā duppañño nirayaṃ so upapajjati.
141 (10.13) na naggacariyā na jaṭā na paṅkā nānāsakā thaṇḍilasāyikā vā rājo ca jallaṃ ukkuṭikappadhānaṃ sodhenti maccaṃ avitiṇṇakaṅkhaṃ.
142 (10.14) alaṅkato ce pi samaṃ careyya santo danto niyato brahmacārī sabbesu bhūtesu nidhāya daṇḍaṃ so brāhmaṇo so samaṇo sa bhikkhu.
143 (10.15) hirīnisedho puriso koci lokasmiṃ vijjati yo nindaṃ apabodhati asso bhadro kasāmiva.
144 (10.16) asso yathā bhadro kasāniviṭiṭho ātāpino saṃvegino bhavātha saddhāya sīlena ca vīriyena ca samādhinā dhammavinicchayena ca sampannavijjācaraṇā patissatā pahassatha dukkhamidaṃ anappakaṃ.
145 (10.17) udakaṃ hi nayanti nettikā usukārā namayanti tejanaṃ dāruṃ namayanti tacchakā attānaṃ damayanti subbatā.
daṇḍavaggo dasamo.
11. jarāvaggo.
146 (11.1) ko nu hāso kimānando niccaṃ pajjalite sati andhakārena onaddhā padīpaṃ na gavessatha.
147 (11.2) passa cittakataṃ bimbaṃ arukāyaṃ samussitaṃ āturaṃ bahusaṅkappaṃ yassa natthi dhuvaṃ ṭhiti.
148 (11.3) parijiṇṇamidaṃ rūpaṃ roganiḍḍhaṃ pabhaṅguraṃ bhijjati pūtisandeho maraṇantaṃ hi jīvitaṃ.
149 (11.4) yānimāni apatthāni alāpūneva sārade kāpotakāni aṭṭhīni tāni disvāna kā rati.
150 (11.5) aṭṭhīnaṃ nagaraṃ kataṃ maṃsalohitalepanaṃ yattha jarā ca maccu ca māno makkho ca ohito.
151 (11.6) jīranti ve rāja rathā sucittā atho sarīrampi jaraṃ upeti. satañca dhammo na jaraṃ upeti santo have sabbhi pavedayanti.
152 (11.7) appassutāyaṃ puriso balivaddo’va jīrati maṃsāni tassa vaḍḍhanti paññā tassa na vaḍḍhati.
153 (11.8) anekajāti saṃsāraṃ sandhāvissaṃ anibbisaṃ gahakārakaṃ gavesanto dukkhā jāti punappunaṃ.
154 (11.9) gahakāraka diṭho’si puna gehaṃ na kāhasi sabbā te phāsukā bhaggā gahakauṭaṃ visaṅkhitaṃ visaṅkhāragataṃ cittaṃ taṇhānaṃ khayamajjhagā.
155 (11.10) acaritvā brahmacariyaṃ aladdhā yobbane dhanaṃ jiṇṇakoñcā, va jhāyanti khīṇamaccheva pallale.
156 (11.11) acaritvā brahmacariyaṃ aladdhā yobbane dhanaṃ senti cāpā’tikhittā’va purāṇāni anutthunaṃ.
jarāvaggo ekādasamo.
12. attavaggo.
157 (12.1) attānaṃ ce piyaṃ jaññā rakkheyya naṃ surakkhitaṃ tiṇṇamaññataraṃ yāmaṃ paṭijaggeyya paṇḍito.
158 (12.2) attānameva paṭhamaṃ patirūpe nivesaye athaññamanusāseyya na kilisseyya paṇḍito.
159 (12.3) attānañce tathā kayirā yathaññamanusāsati sudanto vata dammetha attā hi kira duddamo.
160 (12.4) attā hi attano nātho kohi nātho paro siyā attanā’va sudantena nāthaṃ labhati dullabhaṃ.
161 (12.5) attanā’va kataṃ pāpaṃ attajaṃ attasambhavaṃ abhimatthati dummedhaṃ vajiraṃ’vasmamayaṃ maṇiṃ.
162 (12.6) yassa accantadussīlyaṃ māluvā sālamivotataṃ karoti so tathattānaṃ yathā naṃ icchatī diso.
163 (12.7) sukarāni asādhūni attano ahitāni ca yaṃ ve hitañca sādhuṃ ca taṃ ve paramadukkaraṃ.
164 (12.8) yo sāsanaṃ arahataṃ ariyānaṃ dhammajīvinaṃ paṭikkosati dummedho diṭṭhiṃ nissāya pāpikaṃ phalāni kaṭṭhakasseva attaghaññāya phallati.
165 (12.9) attanā’va kataṃ pāpaṃ attanā saṃkilissati attanā akataṃ pāpaṃ attanā’va visujjhati suddhi asuddhi paccattaṃ nāññamañño visodhaye.
166 (12.10) attadatthaṃ paratthena bahunā’pi na hāpaye attadatthambhiññāya sadatthapasuto siyā.
attavaggo dvādasamo.
13. lokavaggo.
167 (13.1) hīnaṃ dhammaṃ na seveyya pamādena na saṃvase micchādiṭṭhiṃ na seveyya na siyā lokavaddhano.
168 (13.2) uttiṭṭhe nappamajjeyya dhammaṃ sucaritaṃ care dhammacāri sukhaṃ seti asmiṃ loke paramhi ca.
169 (13.3) dhammaṃ care sucaritaṃ na naṃ duccaritaṃ care dhammacārī sukhaṃ seti asmiṃ loke paramhi ca.
170 (13.4) yathā bubbulakaṃ passe yathā passe marīcikaṃ evaṃ lokaṃ avekkhantaṃ maccurājā na passati.
171 (13.5) etha passathiraṃ lokaṃ cittaṃ rājarathūpamaṃ yattha bālā visīdanti natthi saṅgo vijānataṃ.
172 (13.6) yo ca pubbe pamajjitvā pacchā so nappamajjati so imaṃ lokaṃ pabhāseti abbhā mutto’va candimā.
173 (13.7) yassa pāsaṃ kataṃ kammaṃ kusalena pithīyati so imaṃ lokaṃ pabhāseti abbhā mutto’va candimā.
174 (13.8) andhabhūto ayaṃ loko tanukettha vipassati sakunto jālamutto’va appo saggāya gacchati.
175 (13.9) haṃsādiccapathe yanti ākāse yanti iddhiyā niyyanti dhīrā lokamhā jitvā māraṃ savāhiniṃ.
176 (13.10) ekaṃ dhammaṃ atītassa musāvādissa jantūno vitiṇṇaparalokassa natthi pāpaṃ akāriyaṃ.
177 (13.11) na ve kadariyā devalokaṃ vajanti bālā have nappasaṃsanti dānaṃ dhīro ca dānaṃ anumodamāno teneva so hoti sūkhī parattha.
178 (13.12) pathavyā ekarajjena saggassa gamanena vā sabbalokādhipaccena sotāpattiphalaṃ varaṃ.
lokavaggo terasamo.
14. buddhavaggo.
179 (14.1) yassa jitaṃ nāvajīyati jitamassa no yāti koci loke tambuddhamanantagocaraṃ apadaṃ kena padena nessatha.
180 (14.2) yassa jālinī visattikā taṇhā natthi kuhiñci netave tambuddhamanantagocaraṃ apadaṃ kena padena nessatha.
181 (14.3) ye jhānapasutā dhīrā nekkhammūpasame ratā devā’pi tesaṃ pihayanti sambuddhānaṃ satīmataṃ.
182 (14.4) kiccho manussapaṭilābho kicchaṃ macchāna jīvitaṃ kicchaṃ saddhammasavanaṃ kiccho buddhānaṃ uppādo.
183 (14.5) sabbapāpassa akaraṇaṃ kusalassa upasampadā sacittapariyodapanaṃ etaṃ buddhāna sāsanaṃ.
184 (14.6) khantī paramaṃ tapo titikkhā nibbāṇaṃ paramaṃ vadanti buddhā na hi pabbajito parūpaghātī samaṇo hoti paraṃ viheṭhayanto.
185 (14.7) anūpavādo anūpaghāto pātimokkhe ca saṃvaro mattaññutā ca bhattasmiṃ pantañca sayanāsanaṃ adhicitte ca āyogo etaṃ buddhāna sāsanaṃ.
186 (14.8) na kahāpaṇavassena titti kāmesu vijjati appassādā dukhā kāmā iti viññāya paṇḍito.
187 (14.9) api dibbesu kāmesu ratiṃ so nādhigacchati taṇhakkhayarato hoti sammāsambuddhasāvako.
188 (14.10) bahū ve saraṇaṃ yanti pabbatāni vanāni ca ārāmarukkhacetyāni manussā bhayatajjitā.
189 (14.11) netaṃ kho saraṇaṃ khemaṃ netaṃ saraṇamuttamaṃ netaṃ saraṇamāgamma sabbadukkhā pamuccati.
190 (14.12) yo ca buddhañca dhammañca saṅghañca saraṇaṃ gato cattāri ariyasaccāni sammappaññāya passati.
191 (14.13) dukkhaṃ dukkhasamuppādaṃ dukkhassa ca atikkamaṃ ariyañcaṭṭhaṅgikaṃ maggaṃ dukkhūpasamagāminaṃ.
192 (14.14) etaṃ kho saraṇaṃ khemaṃ etaṃ saraṇamuttamaṃ etaṃ saraṇamāgamma sabbadukkhā pamuccati.
193 (14.15) dullabho purisājañño na so sabbattha jāyati yattha so jāyati dhīro taṃ kūlaṃ sukhamedhati.
194 (14.16) sukho buddhānaṃ uppādo sukhā saddhammadesanā sukhā saṅghassa sāmaggi samaggānaṃ tapo sukho.
195 (14.17) pūjārahe pūjayato buddhe yadi va sāvake papañca samatikkante tiṇṇasokapariddave.
196 (14.18) te tādise pūjayato nibbute akutobhaye na sakkā puññaṃ saṅkhātuṃ imettamapi kenaci.
cuddasamo buddhavaggo.
paṭhamakabhāṇavāraṃ.
15. sukhavaggo.
197 (15.1) susukhaṃ vata jīvāma verinesu averino verinesu manussesu viharāma averino.
198 (15.2) susukhaṃ vata jīvāma āturesu anāturā āturesu manussesu viharāma anāturā.
199 (15.3) susukhaṃ vata jīvāma ussūkesu anussukā ussukesu manussesu viharāma anussukā.
200 (15.4) susukhaṃ vata jīvāma yesaṃ no natthi kiñcanaṃ pītibhakkhā bhavissāma devā ābhassarā yathā.
201 (15.5) jayaṃ veraṃ pasavati dukkhaṃ seti parājito upasanto sukhaṃ seti hatmā jayaparājayaṃ.
202 (15.6) natthi rāgasamo aggi natthi dosasamo kali natthi khandhasamā dukkhā katthi santiparaṃ sukhaṃ.
203 (15.7) jighacchāparamā rogā saṅkhāraparamā dukhā etaṃ ñatvā yathābhūtaṃ nibbāṇaparamaṃ sukhaṃ.
204 (15.8) ārogyaparamā lābhā santuṭṭhiparamaṃ dhanaṃ vissāsaparamā ñātī nibbāṇaparamaṃ sukhaṃ.
205 (15.9) pavivekarasaṃ pītvā rasaṃ upasamassa ca niddaro hoti nippāpo dhammapītirasaṃ pibaṃ.
206 (15.10) sāhu dassanamariyānaṃ sannivāso sadā sukho adassanena bālānaṃ niccameva sukhī siyā.
207 (15.11) bālasaṅgatacārīhi dīghamaddhāna socati dukkho bālehi saṃvāso amitteneva sabbadā dhīro ca sukhasaṃvāso ñātīnaṃ’va samāgamo.
208 (15.12) tasmā hi, dhīrañ ca paññañ ca bahussutañ ca dhorayhasīlaṃ vatavantamāriyaṃ taṃ tādisaṃ sappurisaṃ sumedhaṃ bhajetha nakkhattapathaṃ’va candimā.
paṇṇarasamo sukhavaggo.
16. piyavaggo.
209 (16.1) ayoge yuñjamattānaṃ yogasmiñca ayojayaṃ atthaṃ hitvā piyaggāhī pihetattānuyoginaṃ.
210 (16.2) mā piyehi samāgañchī appiyehi kudācanaṃ piyānaṃ adassanaṃ dukkhaṃ appiyānañca dassanaṃ.
211 (16.3) tasmā piyaṃ na kayirātha piyāpāyo hi pāpako ganthā tesaṃ na vijjanti yesaṃ natthi piyāppiyaṃ.
212 (16.4) piyato jāyatī soko piyato jāyatī bhayaṃ piyato vippamuttassa natthi soko kuto bhayaṃ.
213 (16.5) pemato jāyatī soko pemato jāyatī bhayaṃ pemato vippamuttassa natthi soko kuto bhayaṃ.
214 (16.6) ratiyā jāyatī soko ratiyā jāyatī bhayaṃ ratiyā vippamuttassa natthi soko kuto bhayaṃ.
215 (16.7) kāmato jāyatī soko kāmato jāyatī bhayaṃ kāmato vippamuttassa natthi soko kuto bhayaṃ.
216 (16.8) taṇhāya jāyatī soko taṇhāya jāyatī bhayaṃ taṇhāya vippamuttassa natthi soko kuto bhayaṃ.
217 (16.9) sīladassanasampannaṃ dhammaṭṭhaṃ saccavedinaṃ attano kamma kubbānaṃ taṃ jano kurute piyaṃ.
218 (16.10) chandajāto anakkhāte manasā ca phuṭo siyā kāmesu ca appaṭibaddhacitto uddhaṃ soto’ti vuccati.
219 (16.11) cirappavāsiṃ purisaṃ dūrato sotthimāgataṃ ñātimittā suhajjā ca abhinandanti āgataṃ.
220 (16.12) tatheva katapuññampi asmā lokā paraṃ gataṃ puññāni patigaṇhanti piyaṃ ñātīva āgataṃ.
soḷasamo piyavaggo.
17. kodhavaggo.
221 (17.1) kodhaṃ jahe vippajaheyya mānaṃ saññojanaṃ sabbam atikkameyya taṃ nāmarūpasmiṃ asajjamānaṃ akiñcanaṃ nānupatanti dukkhā
222 (17.2) yo ve uppatitaṃ kodhaṃ rathaṃ bhantaṃ va dhāraye tam ahaṃ sārathiṃ brūmi rasmiggāho itaro jano.
223 (17.3) akkodhena jine kodhaṃ asādhuṃ sādhunā jine jine kadariyaṃ dānena saccena alikavādinaṃ.
224 (17.4) saccaṃ bhaṇe na kujjheyya dajjāppasmimpi yācito etehi tīhi ṭhānehi gacche devāna santike.
225 (17.5) ahiṃsakā ye munayo niccaṃ kāyenasaṃvutā te yanti accutaṃ ṭhānaṃ yattha gantvā na socare.
226 (17.6) sadā jāgaramānānaṃ ahorattānusikkhinaṃ nibbāṇaṃ adhimuttānaṃ atthaṃ gacchanti āsavā.
227 (17.7) porāṇametaṃ atula netaṃ ajjatanāmiva nindanti tuṇhimāsīnaṃ nindanti bahubhāṇinaṃ mitabhāṇimpi nindanti natthi loke anindito.
228 (17.8) na cāhu na ca bhavissati na cetarahi vijjati ekantaṃ nindito poso ekantaṃ vā pasaṃsito.
229 (17.9) yañce viññū pasaṃsanti anuvicca suve suve acchiddavuttiṃ medhāviṃ paññāsīlasamāhitaṃ.
230 (17.10) nekkhaṃ jambonadasseva ko taṃ ninditumarahati devā’pi naṃ pasaṃsanti brahmunā’pi pasaṃsito.
231 (17.11) kāyappakopaṃ rakkheyya kāyena saṃvuto siyā kāyaduccaritaṃ hitvā kāyena sucaritaṃ care.
232 (17.12) vacīpakopaṃ rakkheyya vācāya saṃvuto siyā vacīduccaritaṃ hitvā vācāya sucaritaṃ care.
233 (17.13) manopakopaṃ rakkheyya manasā saṃvuto siyā manoduccaritaṃ hitvā manasā sucaritaṃ care.
234 (17.14) kāyena saṃvutā dhīrā atho vācāya saṃvutā manasā saṃvutā dhīrā te ve suparisaṃvutā.
sattarasamo kodhavaggo.
18. malavaggo.
235 (18.1) paṇḍupalāso’va dāni’si yamapurisā’pi ca taṃ upaṭṭhitā uyyogamukhe ca tiṭṭhasi patheyyampi ca te na vijjati.
236 (18.2) so karohi dīpamattano khippa vāyama paṇḍito bhava niddhantamalo anaṅgaṇo dibbaṃ ariyabhūmimehisi.
237 (18.3) upanītavayo ca dāni’si sampayāto’si yamassa santike vāso’pi cate tthi antarā pātheyyampi ca te na vijjati.
238 (18.4) so karohi dīpamattano khippa vāyama paṇḍito bhava niddhantamalo anaṅgaṇo na puna jātijaraṃ upehisi.
239 (18.5) anupubbena medhāvī thokathokaṃ khaṇe khaṇe kammāro rajatasseva niddhame malamattano.
240 (18.6) ayasā’va malaṃ samuṭṭhitaṃ taduṭṭhāya tameva khādati evaṃ atidhonacārinaṃ sakakammāni nayanti duggatiṃ.
241 (18.7) asajjhāyamalā mantā anuṭṭhānamalā gharā malaṃ vaṇṇassa kosajjaṃ pamādo rakkhato malaṃ.
242 (18.8) malitthiyā duccaritaṃ maccheraṃ dadato malaṃ malā ve pāpakā dhammā asmiṃ loke paramhi ca.
243 (18.9) tato malā malataraṃ avijjā paramaṃ malaṃ etaṃ malaṃ pahatvāna nimmalā hotha bhikkhavo.
244 (18.10) sujīvaṃ ahirikena kākasūrena dhaṃsinā pakkhandinā pagabbhena saṃkiliṭṭhena jīvitaṃ.
245 (18.11) hirimatā ca dujjīvaṃ niccaṃ sucigavesinā alīnenāpagabbhena suddhājīvena passatā.
246 (18.12) yo pāṇamatipāteti musāvādaṃ ca bhāsati loke adinnaṃ ādiyati paradāraṃ ca gacchati.
247 (18.13) surāmerayapānaṃ ca yo naro anuyuñjati idheva poso lokasmiṃ mūlaṃ khaṇati attano.
248 (18.14) evambho purisa jānāhi pāpadhammā asaññatā mā taṃ lobho adhammo ca ciraṃ dukkhāya randhayuṃ.
249 (18.15) dadāti ve yathā saddhaṃ yathā pasādanaṃ jano tattha ve maṅku yo hoti paresaṃ pānabhojane na so divā vā rattiṃ vā samādhiṃ adhigacchati.
250 (18.16) yassa cetaṃ samucchannaṃ mūlaghaccaṃ samūhataṃ sa ve divā vā rattiṃ vā samādhiṃ adhigacchati.
251 (18.17) natthi rāgasamo aggi natthi dosasamo gaho natthi mohasamaṃ jālaṃ natthi taṇhāsamā nadī.
252 (18.18) sudassaṃ vajjamaññesaṃ attano pana duddasaṃ paresaṃ hi so vajjāni opuṇāti yathā bhūsaṃ attano pana chādeti kaliṃ’va kitavā saṭho.
253 (18.19) paravajjānupassissa niccaṃ ujjhānasaññino āsavā tassa vaḍḍhanti ārā so āsavakkhayā.
254 (18.20) ākāse padaṃ natthi samaṇo natthi bāhire papañcābhiratā pajā nippapañcā tathāgatā.
255 (18.21) ākāse padaṃ natthi samaṇo natthi bāhire saṅkhārā sassatā natthi natthi buddhānaṃ iñjitaṃ.
malavaggo aṭṭhārasamo.
19. dhammaṭṭhavaggo.
256 (19.1) na tena hoti dhammaṭṭho yenatthaṃ sahasā naye yo ca atthaṃ anatthañca ubho niccheyya paṇḍito.
257 (19.2) asāhasena dhammena samena nayatī pare dhammassa gutto medhāvī dhammaṭṭho’ti pavuccati.
258 (19.3) na tena paṇḍito hoti yāvatā bahu bhāsati khemī averī abhayo paṇḍito’ti pavuccati.
259 (19.4) na tāvatā dhammadharā yāvatā bahu bhāsati yo ca appampi sutvāna dhammaṃ kāyena passati sa ve dhammadharo hoti yo dhammaṃ nappamajjati.
260 (19.5) na tena thero hoti yenassa palitaṃ siro paripakko vayo tassa moghajiṇṇo’ti vuccati.
261 (19.6) yamhi saccaṃ ca dhammo ca ahiṃsā saṃyamo damo sa ve vantamalo dhīro thero iti pavuccati.
262 (19.7) na vākkaraṇamattena vaṇṇapokkharatāya vā sādhurūpo naro hoti issukī maccharī saṭho.
263 (19.8) yassa ce taṃ samucchinnaṃ mūlaghaccaṃ samūhataṃ sa vantadoso medhāvī sādhurūpo’ti vuccati.
264 (19.9) na muṇḍakena samaṇo abbato alikaṃ bhaṇaṃ icchālobhasamāpanno samaṇo kiṃ bhavissati.
265 (19.10) yo ca sameti pāpāni aṇuṃ thūlāni sabbaso samitattā hi pāpānaṃ samaṇo’ti pavuccati.
266 (19.11) na tena bhikkhū hoti yāvatā bhikkhate pare vissaṃ dhammaṃ samādāya bhikkhu hoti na tāvatā.
267 (19.12) yo’dha puññca pāpañca bāhetvā brahmacariyavā saṅkhāya loke carati sa ce bhikkhū’ti vuccati.
268 (19.13) na monena muni hoti mūḷharūpo aviddasu yo ca tulaṃ’va paggayha varamādāya paṇḍito.
269 (19.14) pāpāni parivajjeti sa manī tena so muni yo munāti ubho loke muni tena pavuccati.
270 (19.15) na tena ariyo hoti yena pāṇāni hiṃsati ahiṃsā sabbapāṇānaṃ ariyo’ti pavuccati.
271 (19.16) na sīlabbatamattena bāhusaccena vā pana atha vā samādhilābhena vivicca sayanena vā.
272 (19.17) phusāmi nekkhammasukhaṃ aputhujjanasevitaṃ bhikkhu vissāsamāpādi appatto āsavakkhayaṃ.
dhammaṭṭhavaggo ekūnavīsatimo.
20. maggavaggo.
273 (20.1) maggānaṭṭhaṅgiko seṭṭho saccānaṃ caturo padā virāgo seṭṭho dhammānaṃ divipadānaṃ ca cakkhumā.
274 (20.2) eso’va maggo natthañño dassanassa visuddhiyā etaṃ hi tumhe paṭipajjatha mārassetaṃ pamohanaṃ.
275 (20.3) etaṃ hi tumhe paṭipannā dukkhassantaṃ karissatha akkhāto ve mayā maggo aññāya sallasatthanaṃ.
276 (20.4) tumhehi kiccaṃ ātappaṃ akkhātāro tathāgatā paṭipannā pamokkhanti jhāyino mārabandhanā.
277 (20.5) sabbe saṅkhārā aniccā’ti yadā paññāya passati atha nibbindati dukkhe esa maggo visuddhiyā.
278 (20.6) sabbe saṅkhārā dukkhā’ti yadā paññāya passati atha nibbindati dukkhe esa maggo visuddhiyā.
279 (20.7) sabbe dhammā anattā’ti yadā paññāya passati atha nibbindati dukkhe esa maggo visuddhiyā.
280 (20.8) uṭṭhānakālamhi anuṭṭhahāno yuvā balī ālasiyaṃ upeto saṃsannasaṅkappamano kusīto paññāya maggaṃ alaso na vindati.
281 (20.9) vācānurakkhī manasā susaṃvuto kāyena ca akusalaṃ na kayirā ete tayo kammapathe visodhaye ārādhaye maggaṃ isippaveditaṃ.
282 (20.10) yogā ve jāti bhūri ayogā bhūrisaṅkhayo etaṃ dvedhā pathaṃ ñatvā bhavāya vibhavāya ca tathattānaṃ niveseyya yathā bhūri pavaḍḍhati.
283 (20.11) vanaṃ chindatha mā rukkhaṃ vanato jāyatī bhayaṃ chetvā vanañca vanathañca nibbanā hotha bhikkhavo.
284 (20.12) yāvaṃ vanatho na chijjati anumatto’pi narassa nārisu paṭibaddhamano’va tāva so vaccho khīrapako’va mātari.
285 (20.13) ucchinda sinehamattano kumudaṃ sāradikaṃ’va pāṇinā santimaggameva brūhaya nibbāṇaṃ sugatena desitaṃ.
286 (20.14) idha vassaṃ vasissāmi idha hemanta gimbhisu iti bālo vicinteti antarāyaṃ na bujjhati.
287 (20.15) taṃ puttapasusammattaṃ byāsattamanasaṃ naraṃ suttaṃ gāmaṃ mahogho’va maccu ādāya gacchati.
288 (20.16) na santi puttā tāṇāya na pitā napi bandhavā antakenādhipannassa natthi ñātisu tāṇatā.
289 (20.17) etamatthavasaṃ ñatvā paṇḍito sīlasaṃvuto nibbāṇagamanaṃ maggaṃ khippameva visodhaye  ̌
maggavaggo vīsatimo.
21. pakiṇṇakavaggo.
290 (21.1) mattāsukhapariccāgā passe ce vipulaṃ sukhaṃ caje mattāsukhaṃ dhīro sampassaṃ vipulaṃ sukhaṃ.
291 (21.2) paradukkhūpadānena attano sukhamicchati verasaṃsaggasaṃsaṭṭho verā so na parimuccati.
292 (21.3) yaṃ hi kiccaṃ tadapaviddhaṃ akiccaṃ pana kayirati unnalānaṃ pamattānaṃ tesaṃ vaḍḍhanti āsavā.
293 (21.4) yesañca susamāraddhā niccaṃ kāyagatā sati akiccaṃ te na sevanti kicce sātaccakārino satānaṃ sampajānānaṃ atthaṃ gacchanti āsavā.
294 (21.5) mātaraṃ pitaraṃ hantvā rājāno dve ca khattiye raṭṭhaṃ sānuvaraṃ hantvā anīgho yāti brāhmaṇo.
295 (21.6) mātaraṃ pitaraṃ hantvā rājāno dve ca sottiye veyyagghapañcamaṃ hantvā anīgho yāti brāhmaṇo.
296 (21.7) suppabuddhaṃ pabujjhanti sadā gotamasāvakā yesaṃ divā ca ratto ca niccaṃ buddhagatā sati.
297 (21.8) suppabuddhaṃ pabujjhanti sadā gotamasāvakā yesaṃ divā ca ratto ca niccaṃ dhammagatā sati.
298 (21.9) suppabuddhaṃ pabujjhanti sadā gotamasāvakā yesaṃ divā ca ratto ca niccaṃ saṅghagatā sati.
299 (21.10) suppabuddhaṃ pabujjhanti sadā gotamasāvakā yesaṃ divā ca ratto ca niccaṃ kāyagatā sati.
300 (21.11) suppabuddhaṃ pabujjhanti sadā gotamasāvakā yesaṃ divā ca ratto ca ahiṃsāya rato mano.
301 (21.12) suppabuddhaṃ pabujjhanti sadā gotamasāvakā yesaṃ divā ca ratto ca bhāvanāya rato mano.
302 (21.13) duppabbajjaṃ durabhiramaṃ durāvāsā gharā dukhā dukkhosamānasaṃvāso dukkhānupatitaddhagu tasmā na caddhagu siyā dukkhānupatito siyā.
303 (21.14) saddho sīlena sampanno yasobhogasamappito yaṃ yaṃ padesaṃ bhajati tattha tattheva pūjito.
304 (21.15) dūre santo pakāsanti himavanto’va pabbato asantettha na dissanti rattiṃ khittā yathā sarā.
305 (21.16) ekāsanaṃ ekaseyyaṃ eko caramatandito eko damayamattānaṃ vanante ramito siyā.
ekavīsatimo pakiṇṇakavaggo.
22. nirayavaggo
306 (22.1) abhūtavādī nirayaṃ upeti yo cāpi katvā na karomīti cāha ubho’pi te pecca samā bhavanti nihīnakammā manujā parattha.
307 (22.2) kāsāvakaṇṭhā bahavo pāpadhammā asaññatā pāpā pāpehi kammehi nirayaṃ te upapajjare.
308 (22.3) seyye ayoguḷo bhutto tatto aggisikhūpamo yañce bhūñjeyya dussīlo raṭṭhapiṇḍaṃ asaññato.
309 (22.4) cattāri ṭhānāni naro pamatto āpajjati paradārūpasevī apuññalābhaṃ na nikāmaseyyaṃ nindaṃ tatiyaṃ nirayaṃ catutthaṃ.
310 (22.5) apuññalābho ca gatī ca pāpikā bhītassa bhītāya ratī ca thokikā rājā ca daṇḍaṃ garukaṃ paṇeti tasmā naro paradāraṃ na seve.
311 (22.6) kuso yathā duggahito hatthamevānukantati sāmaññaṃ dupparāmaṭṭhaṃ nirayāyupakaḍḍhati.
312 (22.7) yaṃ kiñci sithilaṃ kammaṃ saṃkiliṭṭhaṃ ca yaṃ vataṃ saṅkassaraṃ brahmacariyaṃ na taṃ hoti mahapphalaṃ.
313 (22.8) kayirā ce kayirāthenaṃ daḷhamenaṃ parakkame saṭhilo hi paribbājo bhiyyo ākirate rajaṃ.
314 (22.9) akataṃ dukkataṃ seyyo pacchā tapati dukkataṃ kataṃ ca sukataṃ seyyo yaṃ katvā nānutappati.
315 (22.10) nagaraṃ yathā paccantaṃ guttaṃ santarabāhiraṃ evaṃ gopetha attānaṃ khaṇo vo mā upaccagā khaṇātītā hi socanti nirayamhi samappitā.
316 (22.11) alajjitāye lajjanti lajjitāye na lajjare micchādiṭṭhisamādānā sattā gacchanti duggatiṃ.
317 (22.12) abhaye bhayadassino bhaye cābhayadassino micchādiṭṭhisamādānā sattā gacchanti duggatiṃ.
318 (22.13) avajje vajjamatino vajje cāvajjadassino micchādiṭṭhisamādānā sattā gacchanti duggatiṃ.
319 (22.14) vajjaṃ ca vajjato ñatvā avajjaṃ ca avajjato sammādiṭṭhisamādānā sattā gacchanti suggatiṃ.
nirayavaggo dvāvīsatimo.
23. nāgavaggo.
320 (23.1) ahaṃ nāgo’va saṅgāme cāpāto patitaṃ saraṃ ativākyaṃ titikkhissaṃ dussīlo hi bahujjano.
321 (23.2) dantaṃ nayanti samitiṃ dantaṃ rājā’bhirūhati danto seṭṭho manussesu yo’tivākyaṃ titikkhati.
322 (23.3) varamassatarā dantā ājānīyā ca sindhavā kuñjarā ca mahānāgā attadanto tato varaṃ.
323 (23.4) na hi etehi yānehi gaccheyya agataṃ disaṃ yathāttanā sudantena danto dantena gacchati.
324 (23.5) dhanapālako nāma kuñjaro kaṭukappabhedano dunnivārayo baddho kabalaṃ na bhuñjati sumarati nāgavanassa kuñjaro.
325 (23.6) middhī yadā hoti mahagghaso ca niddāyitā samparivattasāyī mahāvarāho’va nivāpapuṭṭho punappunaṃ gabbhamupeti mando.
326 (23.7) idaṃ pure cittamacāri cārikaṃ yenicchakaṃ yatthakāmaṃ yathāsukhaṃ tadajjahaṃ niggahessāmi yoniso hatthippabhinnaṃ viya aṅkusaggaho.
327 (23.8) appamādaratā hotha sacittamanurakkhatha duggā uddharathattānaṃ paṅke sanno’va kuñjaro.
328 (23.9) sace labhetha nipakaṃ sahāyaṃ saddhiṃ caraṃ sādhu vihāri dhīraṃ abhibhuyya sabbāni parissayāni careyya tenattamano satīmā.
329 (23.10) no ce labhetha nipakaṃ sahāyaṃ saddhiṃ caraṃ sādhu vihāri dhīraṃ rājā’va raṭṭhaṃ vijitaṃ pahāya eko care mātaṅgaraññe’va nāgo.
330 (23.11) ekassa caritaṃ seyyo natthi bāle sahāyatā eko care na ca pāpāni kayirā appossukko mātaṅgaraññe’va nāgo.
331 (23.12) atthamhi jātamhi sukhā sahāyā tuṭṭhī sukhā yā itarītarena puññaṃ sukhaṃ jīvitasaṅkhayamhi sabbassa dukkhassa sukhaṃ pahāṇaṃ.
332 (23.13) sukhā matteyyatā loke atho petteyyatā sukhā sukhā sāmaññatā loke atho brahmaññatā sukhā.
333 (23.14) sukhaṃ yāva jarā sīlaṃ sukhā saddhā patiṭṭhitā sukho paññāya paṭilābho pāpānaṃ akaraṇaṃ sukhaṃ.
nāgavaggo tevīsatimo.
24. taṇhāvaggo.
334 (24.1) manujassa pamattacārino taṇhā vaḍḍhati māluvā viya so palavati hurāhuraṃ phalamicchaṃ’va vanasmiṃ vānaro.
335 (24.2) yā esā sahatī jammī taṇhā loke visattikā sokā tassa pavaḍḍhanti abhivaṭṭhaṃ’va bīraṇaṃ.
336 (24.3) yo ce taṃ sahatī jammiṃ taṇhaṃ loke duraccayaṃ sokā tamhā papatanti udabindū’va pokkharā.
337 (24.4) taṃ vo vadāmi bhaddaṃ vo yāvantettha samāgatā taṇhāya mūlaṃ khaṇatha usīrattho’ bīraṇaṃ mā vo nalaṃ’va soto’va māro bhañji punappunaṃ.
338 (24.5) yathāpi mūle anupaddave daḷhe chinno’pi rukkho punareva rūhati evampi taṇhānusaye anūhate nibbatti dukkhamidaṃ punappunaṃ.
339 (24.6) yassa chattiṃsati sotā manāpassavanā bhūsā vāhā vahanti duddiṭṭhiṃ saṅkappā rāganissitā.
340 (24.7) savanti sabbadhi sotā latā ubbhijja tiṭṭhati tañca disvā lataṃ jātaṃ mūlaṃ paññāya chindatha.
341 (24.8) saritāni sinehitāni ca somanassāni bhavanti jantuno te sātasitā sukhesino te ve jāti jarūpagā narā.
342 (24.9) tasiṇāya purakkhatā pajā parisappanti saso’va bādhito saṃyojanasaṅgasattā dukkhamupenti punappunaṃ cirāya.
343 (24.10) tasiṇāya purakkhatā pajā parisappanti saso’va bādhito tasmā tasiṇaṃ vinodaya bhikkhu ākaṅkhī virāgamattano.
344 (24.11) yo nibbanatho+ vanādhimutto vanamutto vanameva dhāvati taṃ puggalametha passatha mutto bandhanameva dhāvati.
345 (24.12) na taṃ daḷhaṃ bandhanamāhu dhīrā yadāyasaṃ dārujaṃ babbajañca sārattarattā maṇikuṇḍalesu puttesu dāresu ca yā apekhā.
346 (24.13) etaṃ daḷhaṃ bandhanamāhu dhīrā ohārinaṃ sithilaṃ duppamuñcaṃ etampi chetvāna paribbajanti anapekkhino kāmasukhaṃ pahāya.
347 (24.14) ye rāgarattānupatanti sotaṃ sayaṃ kataṃ makkaṭako’va jālaṃ etampi chetvāna vajanti dhīrā anapekkhino sabbadukkhaṃ pahāya.
348 (24.15) muñca pure muñca pacchato majjhe muñca bhavassa pāragū sabbattha vimuttamānaso na puna jātijaraṃ upehisi.
349 (24.16) vitakkapamathitassa jantuno tibbarāgassa subhānupassino bhiyyo taṇhā pavaḍḍhati esa kho daḷhaṃ karoti bandhanaṃ.
350 (24.17) vitakkupasame ca yo rato asubhaṃ bhāvayati sadā sato esa kho vyantikāhiti esa checchati mārabandhanaṃ.
351 (24.18) niṭṭhaṃ gato asantāsī vītataṇho anaṅgaṇo acchindi bhavasallāni antimo’yaṃ samussayo.
352 (24.19) vītataṇho anādāno niruttipadakovido akkharānaṃ sannipātaṃ jaññā pubbaparāni ca sa ve antimasārīro mahāpañño mahāpuriso’ti vuccati.
353 (24.20) sabbābhibhū sabbavidū’hamasmi sabbesu dhammesu anūpalitto sabbañjaho taṇhakkhaye vimutto sayaṃ abhiññāya kamuddiseyyaṃ.
354 (24.21) sabbadānaṃ dhammadānaṃ jināti sabbaṃ rasaṃ dhammaraso jināti sabbaṃ ratiṃ dhammaratī jināti taṇhakkhayo sabbadukkhaṃ jināti.
355 (24.22) hananti bhogā dummedhaṃ no ve pāragavesino bhogataṇhāya dummedho hanti aññe’va attanā.
356 (24.23) tiṇadosāni khettāni rāgadosā ayaṃ pajā tasmā hi vītarāgesu dinnaṃ hoti mahapphalaṃ.
357 (24.23) tiṇadosāni khettāni dosadosā ayaṃ pajā tasmā hi vītadosesu dinnaṃ hoti mahapphalaṃ.
358 (24.25) tiṇadosāni khettāni mohadosā ayaṃ pajā tasmā hi vītamohesu dinnaṃ hoti mahapphalaṃ.
359 (24.26) tiṇadosāni khettāni icchādosā ayaṃ pajā tasmā hi vigaticchesu dinnaṃ hoti mahapphalaṃ.
taṇhāvaggo catuvīsatimo.
25. bhikkhuvaggo.
360 (25.1) cakkhunā saṃvaro sādhu sādhu sotena saṃvaro ghāṇena saṃvaro sādhu sādhu jivhāya saṃvaro.
361 (25.2) kāyena saṃvaro sādhu sādhu vācāya saṃvaro manasā saṃvaro sādhu sādhu sabbattha saṃvaro sabbattha saṃvuto bhikkhu sabbadukkhā pamuccati.
362 (25.3) hattha saññato pādasaññato vācāya saññato saññatuttamo ajjhattarato samāhito eko santusito tamāhu bhikkhuṃ.
363 (25.4) yo mukhasaññato bhikkhu mantabhāṇī anuddhato atthaṃ dhammaṃ ca dīpeti madhuraṃ tassa bhāsitaṃ.
364 (25.5) dhammārāmo dhammarato dhammaṃ anuvicintayaṃ dhammaṃ anussaraṃ bhikkhu saddhammā na parihāyati.
365 (25.6) salābhaṃ nātimaññeyya nāññesaṃ pihayaṃ care aññesaṃ pihayaṃ bhikkhu samādhiṃ nādhigacchati.
366 (25.7) appalābho’pi ce bhikkhu salābhaṃ nātimaññati taṃ ve devā pasaṃsanti suddhājīviṃ atanditaṃ.
367 (25.8) sabbaso nāmarūpasmiṃ yassa natthi mamāyitaṃ asatā ca na socati sa ve bhikkhū’ti vuccati.
368 (25.9) mettāvihārī yo bhikkhū pasanno buddhasāsane adhigacche padaṃ santaṃ saṅkhārūpasamaṃ sukhaṃ.
369 (25.10) siñca bhikkhu imaṃ nāvaṃ sittā te lahumessati chetvā rāgaṃ dosaṃ ca tato nibbāṇamehisi.
370 (25.11) pañca chinde pañca jahe pañca cuttari bhāvaye pañcasaṅgātigo bhikkhu oghatiṇṇo’ti vuccati.
371 (25.12) jhāya bhikkhu mā ca pāmado mā te kāmaguṇe bhamassu cittaṃ mā lohaguḷaṃ gilī pamatto mā kandi dukkhamidanti ḍayhamāno.
372 (25.13) natthi jhānaṃ apaññassa paññā natthi ajhāyato yamhi jhānaṃ ca paññā ca sa ve nibbāṇasantike.
373 (25.14) suññāgāraṃ paviṭṭhassa santacittassa bhikkhuno amānusī rati hoti sammā dhammaṃ vipassato.
374 (25.15) yato yato sammasati khandhānaṃ udayabbayaṃ labhati pītipāmojjaṃ amataṃ taṃ vijānataṃ.
375 (25.16) tatrāyamādi bhavati idha paññassa bhikkhuno indriyagutti santuṭṭhī pātimokkhe ca saṃvaro.
376 (25.17) mitte bhajassu kalyāṇe suddhājīve atandite paṭisanthāravuttyassa ācārakusalo siyā tato pāmojjabahulo dukkhassantaṃ karissasi.
377 (25.18) vassikā viya pupphāni maddavāni pamuñcati evaṃ rāgaṃ ca dosaṃ ca vippamuñcetha bhikkhavo.
378 (25.19) santakāyo santavāco santavā susamāhito vantalokāmiso bhikkhu upasanto’ti vuccati.
379 (25.20) attanā vodayattānaṃ paṭimāse’ttamattanā so attagutto satimā sukhaṃ bhikkhu vihāhisi.
380 (25.21) attā hi attano nātho attā hi attano gati tasmā saññamayattānaṃ assaṃ bhadraṃ’va vāṇijo.
381 (25.22) pāmojjabahulo bhikkhu pasanno buddhasāsane adhigacche padaṃ santaṃ saṅkhārūpasamaṃ sukhaṃ.
382 (25.23) yo have daharo bhikkhu yuñjati buddhasāsane so imaṃ lokaṃ pabhāseti abbhā mutto’va candimā.
bhikkhuvaggo pañcavīsatimo.
26. brāhmaṇavaggo.
383 (26.1) chinda sotaṃ parakkamma kāme panuda brāhmaṇa saṅkhārānaṃ khayaṃ ñatvā akataññū’si brāhmaṇa.1
384 (26.2) yadā dvayesu dhammesū pāragū hoti brāhmaṇo athassa sabbe saṃyogā atthaṃ gacchanti jānato.
385 (26.3) yassa pāraṃ apāraṃ vā pārāpāraṃ na vijjati vītaddaraṃ visaṃyuttaṃ tam ahaṃ brūmi brāhmaṇaṃ.
386 (26.4) jhāyiṃ virajam āsīnaṃ katakiccaṃ anāsavaṃ uttamatthaṃ anuppattaṃ tam ahaṃ brūmi brāhmaṇaṃ.
387 (26.5) divā tapati ādicco rattiṃ ābhāti candimā sannaddho khattiyo tapati jhāyī tapati brāhmaṇo atha sabbamahorattiṃ buddho tapati tejasā.
388 (26.6) bāhitapāpo’ti brāhmaṇo samacariyā samaṇo’ti vuccati pabbājayaṃ attano malaṃ tasmā pabbajito’ti vuccati.
389 (26.7) na brāhmaṇassa pahareyya nāssa muñcetha brāhmaṇo dhī brāhmaṇassa hantāraṃ tato dhī yassa muñcati.
390 (26.8) na brāhmaṇass’etad akiñci seyyo yadā nisedho manaso piyehi yato yato hiṃsamano2 nivattati tato tato sammatim eva dukkhaṃ.
391 (26.9) yassa kāyena vācāya manasā natthi dukkataṃ saṃvutaṃ tīhi ṭhānehi tam ahaṃ brūmi brāhmaṇaṃ.
392 (26.10) yamhā dhammaṃ vijāneyya sammāsambuddhadesitaṃ sakkaccaṃ taṃ namasseyya aggihuttaṃ’va brāhmaṇo.
393 (26.11) na jaṭāhi na gottena jaccā hoti brāhmaṇo yamhi saccañca dhammo ca so sucī so’va brāhmaṇo.
394 (26.12) kiṃ te jaṭāhi dummedha kiṃ te ajinasāṭiyā abbhantaraṃ te gahaṇaṃ bāhiraṃ parimajjasi.
395 (26.13) paṃsukūladharaṃ jantūṃ kisaṃ dhamanisanthataṃ ekaṃ vanasmiṃ jhāyantaṃ tam ahaṃ brūmi brāhmaṇaṃ.
396 (26.14) na cāhaṃ brāhmaṇaṃ brūmi yonijaṃ mattisambhavaṃ bhovādī nāma so hoti sace hoti sakiñcano akiñcanaṃ anādānaṃ tam ahaṃ brūmi brāhmaṇaṃ.
397 (26.15) sabbasaṃyojanaṃ chetvā yo ve na paritassati saṅgātigaṃ vidaññuttaṃ tam ahaṃ brūmi brāhmaṇaṃ.
398 (26.16) chetvā naddhiṃ varattañca sandāmaṃ sahanukkamaṃ ukkhittapalighaṃ buddhaṃ tam ahaṃ brūmi brāhmaṇaṃ.
399 (26.17) akkosaṃ vadhabandhaṃ ca aduṭṭho yo titikkhati khantibalaṃ balānīkaṃ tamahaṃ brūmi brāhmaṇaṃ.
400 (26.18) akkodhanaṃ vatavantaṃ sīlavantaṃ anussutaṃ dantaṃ antimasārīraṃ tam ahaṃ brūmi brāhmaṇaṃ.
401 (26.19) vāri pokkharapatte’va āraggeriva sāsapo yo na lippati kāmesu tamahaṃ brūmi brāhmaṇaṃ.
402 (26.20) yo dukkhassa pajānāti idheva khayamattano pannabhāraṃ visaṃyuttaṃ tamahaṃ brūmi brāhmaṇaṃ.
403 (26.21) gambhīrapaññaṃ medhāviṃ maggāmaggassa kovidaṃ uttamatthaṃ anuppattaṃ tamahaṃ brūmi brāhmaṇaṃ.
404 (26.22) asaṃsaṭṭhaṃ gahaṭṭhehi anāgārehi cūbhayaṃ anokāsariṃ appicchaṃ tamahaṃ brūmi brāhmaṇaṃ.
405 (26.23) nidhāya daṇḍaṃ bhūtesu tasesu thāvaresu ca yo na hanti na ghāteti tamahaṃ brūmi brāhmaṇaṃ.
406 (26.24) aviruddhaṃ viruddhesu attadaṇḍesu nibbutaṃ sādānesu anādānaṃ tamahaṃ brūmi brāhmaṇaṃ.
407 (26.25) yassa rāgo ca doso ca māno makkho ca pātito sāsapo riva āraggā tam ahaṃ brūmi brāhmaṇaṃ.
408 (26.26) akakkasaṃ viññapaniṃ giraṃ saccaṃ udīraye yāya nābhisaje kañci tamahaṃ brūmi brāhmaṇaṃ.
409 (26.27) yo’dha dīghaṃ va rassaṃ vā aṇuṃ thūlaṃ subhāsubhaṃ loke adinnaṃ nādiyati tamahaṃ brūmi brāhmaṇaṃ.
410 (26.28) āsā yassa na vijjanti asmiṃ loke paramhi ca nirāsayaṃ visaṃyuttaṃ tamahaṃ brūmi brāhmaṇaṃ.
411 (26.29) yassālayā na vijjanti aññāya akathaṃkathī amatogadhaṃ anuppattaṃ tamahaṃ brūmi brāhmaṇaṃ.
412 (26.30) yo’dha puññca pāpañca ubho saṅgaṃ upaccagā asokaṃ virajaṃ suddhaṃ tamahaṃ brūmi brāhmaṇaṃ.
413 (26.31) candaṃ’va vimalaṃ suddhaṃ vippasannamanāvilaṃ nandībhavaparikkhīṇaṃ tamahaṃ brūmi brāhmaṇaṃ.
414 (26.32) yo imaṃ paḷipathaṃ duggaṃ saṃsāraṃ mohamaccagā tiṇṇo pāragato jhāyī anejo akathaṃkatī anupādāya nibbuto tamahaṃ brūmi brāhmaṇaṃ.
415 (26.33) yo’dha kāme pahātvāna anāgāro paribbaje kāmabhavaparikkhīṇaṃ tamahaṃ brūmi brāhmaṇaṃ.
416 (26.34) yo’dha taṇhaṃ pahātvāna anāgāro paribbaje taṇhābhavaparikkhīṇaṃ tamahaṃ brūmi brāhmaṇaṃ.
417 (26.35) hitvā mānusakaṃ yogaṃ dibbaṃ yogaṃ upaccagā sabbayogavisaṃyuttaṃ tamahaṃ brūmi brāhmaṇaṃ.
418 (26.36) hitvā ratiṃ ca aratiṃ ca sītibhūtaṃ nirūpadhiṃ sabbalokābhibhuṃ vīraṃ tamahaṃ brūmi brāhmaṇaṃ.
419 (26.37) cutiṃ yo’vedi sattānaṃ upapattiṃ ca sabbaso asattaṃ sugataṃ buddhaṃ tamahaṃ brūmi brāhmaṇaṃ.
420 (26.38) yassa gatiṃ na jānanti devā gandhabbamānusā khīṇāsavaṃ arahantaṃ tamahaṃ brūmi brāhmaṇaṃ.
421 (26.39) yassa pure ca pacchā ca majjhe ca natthi kiñcanaṃ akiñcanaṃ anādānaṃ tamahaṃ brūmi brāhmaṇaṃ.
422 (26.40) usabhaṃ pavaraṃ vīraṃ mahesiṃ vijitāvinaṃ anejaṃ nhātakaṃ buddhaṃ tamahaṃ brūmi brāhmaṇaṃ.
423 (26.41) pubbenivāsaṃ yo’vedī saggāpāyaṃ ca passati atho jātikkhayaṃ patto abhiññāvosito muni sabbavositavosānaṃ tamahaṃ brūmi brāhmaṇaṃ.
brāhmaṇavaggo chabbīsatimo.
dhammapada pāḷi niṭṭhitā.
----------
----------
----------